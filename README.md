Symbiosis
=========
Het EQuA project is een RAAK-PRO project met een looptijd van 4 jaar. Het project is gestart in het najaar van 2010 en loopt dus tot het najaar van 2014. EQuA staat voor Early Quality Assurance in software production. Het project richt zich op het opsporen en verbeteren van fouten in het traject van software productie, in een zo vroeg mogelijk stadium. Of, breder gesteld: het project richt zich op het bereiken van een zo hoog mogelijke kwaliteit in een zo vroeg mogelijk stadium.
Zowel binnen de wetenschap als binnen het werkveld wordt gewerkt aan dit probleem. Het EQuA project heeft tot doel om de kennis en inzichten van beide partijen bij elkaar te brengen en van daaruit praktische oplossingen te creëren.
Binnen het EQuA project wordt samengewerkt door acht partners: twee hogescholen, drie wetenschappelijke instellingen en drie bedrijven. Fontys ICT is penvoerder van het project. Zie het tabblad Partners voor een volledig overzicht van de deelnemende partijen.
Het doel van een RAAK-PRO project is om een verdieping van praktijkgericht onderzoek te bewerkstelligen, in samenwerking met wetenschappelijke instellingen en het werkveld. Deze projecten worden geïnitieerd vanuit de Stichting Kennisontwikkeling HBO (SKO). De uitvoering ligt in handen van de Stichting Innovatie Alliantie (SIA). Het subsidiegeld is afkomstig van het Ministerie van Onderwijs, Cultuur en Wetenschap.
